{
    "name":"श्री रामरक्षास्तोत्रम्",
"data":"श्रीगणेशायनम: ।\nअस्य श्रीरामरक्षास्तोत्रमन्त्रस्य ।\nबुधकौशिक ऋषि: ।\nश्रीसीतारामचंद्रो देवता ।\nअनुष्टुप् छन्द: ।\nसीता शक्ति: ।\nश्रीमद्‌हनुमान् कीलकम् ।\nश्रीसीतारामचंद्रप्रीत्यर्थे जपे विनियोग:॥\n\n ॥\n\n अथ ध्यानम्॥\n\n ध्यायेदाजानुबाहुं धृतशरधनुषं बद्धपद्‌मासनस्थं ।\nपीतं वासोवसानं नवकमलदलस्पर्धिनेत्रं प्रसन्नम्॥\n\n वामाङ्‌कारूढ-सीता-मुखकमल-मिलल्लोचनं नीरदाभं ।\nनानालङ्‌कारदीप्तं दधतमुरुजटामण्डनं रामचंद्रम्॥\n\n ॥\n\n इति ध्यानम्॥\n\n चरितं रघुनाथस्य शतकोटिप्रविस्तरम् ।\nएकैकमक्षरं पुंसां महापातकनाशनम्॥१॥\n\n ध्यात्वा नीलोत्पलश्यामं रामं राजीवलोचनम् ।\nजानकीलक्ष्मणोपेतं जटामुकुटमण्डितम्॥२॥\n\n सासितूणधनुर्बाणपाणिं नक्तं चरान्तकम् ।\nस्वलीलया जगत्त्रातुमाविर्भूतमजं विभुम्॥३॥\n\n रामरक्षां पठेत्प्राज्ञ: पापघ्नीं सर्वकामदाम् ।\nशिरो मे राघव: पातु भालं दशरथात्मज:॥४॥\n\n कौसल्येयो दृशौ पातु विश्वामित्रप्रिय: श्रुती ।\nघ्राणं पातु मखत्राता मुखं सौमित्रिवत्सल:॥५॥\n\n जिव्हां विद्यानिधि: पातु कण्ठं भरतवंदित: ।\nस्कन्धौ दिव्यायुध: पातु भुजौ भग्नेशकार्मुक:॥६॥\n\n करौ सीतापति: पातु हृदयं जामदग्न्यजित् ।\nमध्यं पातु खरध्वंसी नाभिं जाम्बवदाश्रय:॥७॥\n\n सुग्रीवेश: कटी पातु सक्थिनी हनुमत्प्रभु: ।\nऊरू रघूत्तम: पातु रक्ष:कुलविनाशकृत्॥८॥\n\n जानुनी सेतुकृत्पातु जङ्‌घे दशमुखान्तक: ।\nपादौ बिभीषणश्रीद: पातु रामोSखिलं वपु:॥९॥\n\n एतां रामबलोपेतां रक्षां य: सुकृती पठॆत् ।\nस चिरायु: सुखी पुत्री विजयी विनयी भवेत्॥१०॥\n\n पातालभूतलव्योमचारिणश्छद्‌मचारिण: ।\nन द्र्ष्टुमपि शक्तास्ते रक्षितं रामनामभि:॥११॥\n\n रामेति रामभद्रेति रामचंद्रेति वा स्मरन् ।\nनरो न लिप्यते पापै: भुक्तिं मुक्तिं च विन्दति॥१२॥\n\n जगज्जेत्रैकमन्त्रेण रामनाम्नाभिरक्षितम् ।\nय: कण्ठे धारयेत्तस्य करस्था: सर्वसिद्धय:॥१३॥\n\n वज्रपंजरनामेदं यो रामकवचं स्मरेत् ।\nअव्याहताज्ञ: सर्वत्र लभते जयमंगलम्॥१४॥\n\n आदिष्टवान् यथा स्वप्ने रामरक्षामिमां हर: ।\nतथा लिखितवान् प्रात: प्रबुद्धो बुधकौशिक:॥१५॥\n\n आराम: कल्पवृक्षाणां विराम: सकलापदाम् ।\nअभिरामस्त्रिलोकानां राम: श्रीमान् स न: प्रभु:॥१६॥\n\n तरुणौ रूपसंपन्नौ सुकुमारौ महाबलौ ।\nपुण्डरीकविशालाक्षौ चीरकृष्णाजिनाम्बरौ॥१७॥\n\n फलमूलशिनौ दान्तौ तापसौ ब्रह्मचारिणौ ।\nपुत्रौ दशरथस्यैतौ भ्रातरौ रामलक्ष्मणौ॥१८॥\n\n शरण्यौ सर्वसत्वानां श्रेष्ठौ सर्वधनुष्मताम् ।\nरक्ष:कुलनिहन्तारौ त्रायेतां नो रघूत्तमौ॥१९॥\n\n आत्तसज्जधनुषा विषुस्पृशा वक्षया शुगनिषङ्ग सङि‌गनौ ।\nरक्षणाय मम रामलक्ष्मणावग्रत: पथि सदैव गच्छताम्॥२०॥\n\n संनद्ध: कवची खड्‌गी चापबाणधरो युवा ।\nगच्छन्‌ मनोरथोSस्माकं राम: पातु सलक्ष्मण:॥२१॥\n\n रामो दाशरथि: शूरो लक्ष्मणानुचरो बली ।\nकाकुत्स्थ: पुरुष: पूर्ण: कौसल्येयो रघूत्तम:॥२२॥\n\n वेदान्तवेद्यो यज्ञेश: पुराणपुरुषोत्तम: ।\nजानकीवल्लभ: श्रीमानप्रमेयपराक्रम:॥२३॥\n\n इत्येतानि जपेन्नित्यं मद्‌भक्त: श्रद्धयान्वित: ।\nअश्वमेधाधिकं पुण्यं संप्राप्नोति न संशय:॥२४॥\n\n रामं दूर्वादलश्यामं पद्‌माक्षं पीतवाससम् ।\nस्तुवन्ति नामभिर्दिव्यैर्न ते संसारिणो नर:॥२५॥\n\n रामं लक्ष्मण-पूर्वजं रघुवरं सीतापतिं सुंदरं ।\nकाकुत्स्थं करुणार्णवं गुणनिधिं विप्रप्रियं धार्मिकम् ।\nराजेन्द्रं सत्यसंधं दशरथ-तनयं श्यामलं शान्तमूर्तिं ।\nवन्दे लोकाभिरामं रघुकुलतिलकं राघवं रावणारिम्॥२६॥\n\n रामाय रामभद्राय रामचंद्राय वेधसे ।\nरघुनाथाय नाथाय सीताया: पतये नम:॥२७॥\n\n श्रीराम राम रघुनन्दन राम राम ।\nश्रीराम राम भरताग्रज राम राम ।\nश्रीराम राम रणकर्कश राम राम ।\nश्रीराम राम शरणं भव राम राम॥२८॥\n\n श्रीरामचन्द्रचरणौ मनसा स्मरामि ।\nश्रीरामचन्द्रचरणौ वचसा गृणामि ।\nश्रीरामचन्द्रचरणौ शिरसा नमामि ।\nश्रीरामचन्द्रचरणौ शरणं प्रपद्ये॥२९॥\n\n माता रामो मत्पिता रामचन्द्र: ।\nस्वामी रामो मत्सखा रामचन्द्र: ।\nसर्वस्वं मे रामचन्द्रो दयालुर् ।\nनान्यं जाने नैव जाने न जाने॥३०॥\n\n दक्षिणे लक्ष्मणो यस्य वामे च जनकात्मजा ।\nपुरतो मारुतिर्यस्य तं वन्दे रघुनंदनम्॥३१॥\n\n लोकाभिरामं रणरङ्‌गधीरं राजीवनेत्रं रघुवंशनाथम् ।\nकारुण्यरूपं करुणाकरन्तं श्रीरामचन्द्रं शरणं प्रपद्ये॥३२॥\n\n मनोजवं मारुततुल्यवेगं जितेन्द्रियं बुद्धिमतां वरिष्ठम् ।\nवातात्मजं वानरयूथमुख्यं श्रीरामदूतं शरणं प्रपद्ये॥३३॥\n\n कूजन्तं राम-रामेति मधुरं मधुराक्षरम् ।\nआरुह्य कविताशाखां वन्दे वाल्मीकिकोकिलम्॥३४॥\n\n आपदामपहर्तारं दातारं सर्वसंपदाम् ।\nलोकाभिरामं श्रीरामं भूयो भूयो नमाम्यहम्॥३५॥\n\n भर्जनं भवबीजानामर्जनं सुखसंपदाम् ।\nतर्जनं यमदूतानां रामरामेति गर्जनम्॥३६॥\n\n रामो राजमणि: सदा विजयते रामं रमेशं भजे ।\nरामेणाभिहता निशाचरचमू रामाय तस्मै नम: ।\nरामान्नास्ति परायणं परतरं रामस्य दासोऽस्म्यहम् ।\nरामे चित्तलय: सदा भवतु मे भो राम मामुद्धर॥३७॥\n\n राम रामेति रामेति रमे रामे मनोरमे ।\nसहस्रनाम तत्तुल्यं रामनाम वरानने॥३८॥\n\n इति श्रीबुधकौशिकविरचितं श्रीरामरक्षास्तोत्रं संपूर्णम्॥\n\n ॥\n\n श्री सीतारामचंद्रार्पणमस्तु॥"}